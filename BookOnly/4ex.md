## Oefeningen

### BMI met if

Pas je BMI-programma uit het vorige hoofdstuk aan zodat je programma feedback geeft aan de gebruiker naargelang het berekende BMI.

De kleur tussen haakjes geeft aan in welke kleur je deze tekst zet:

* Onder de 18,5 (rood): ondergewicht.
* Van 18,5 tot 25, met 25 niet inbegrepen (groen): normaal gewicht. 
* Van 25 tot 30, met 30 niet inbegrepen (donkergeel): overgewicht. Je loopt niet echt een risico, maar je mag niet dikker worden.
* Van 30 tot 40, met 40 niet inbegrepen (rood): Zwaarlijvigheid (obesitas). Verhoogde kans op allerlei aandoeningen zoals diabetes, hartaandoeningen en rugklachten. Je zou 5 tot 10 kg moeten vermageren.
* 40 of meer (magenta): ernstige zwaarlijvigheid. Je moet dringend vermageren want je gezondheid is in gevaar (of je hebt je lengte of gewicht in verkeerde eenheid ingevoerd).

### Schoenverkoper
Maak een oefening die aan de gebruiker vraagt hoeveel paar schoenen hij of zij wenst te kopen. Ieder paar schoenen kost steeds 20 euro. Indien de gebruiker 10 paar of meer koopt kosten de eerste 9 paar nog steeds 20 euro, de overige kosten echter maar 10 euro. Toon aan de gebruiker de totale prijs.

Voorbeeld:
* 8 schoenen kost 8x20 = 160 euro
* 12 schoenen kost 9x20 + 3x10 = 210 euro

### Euro naar dollar, deel 2

Vul je bestaande oefening aan waarbij de gebruiker kan kiezen naar welke munteenheid het ingevoerde bedrag moet omgezet worden. Voorzie minstens 2 andere munteenheden in je programma.

### Casino*
Genereer een random getal van 1 t.e.m. 6 maar toon dit niet aan de gebruiker. Vraag aan de gebruiker welk getal hij denkt dat de computer heeft "geworpen". Indien de gebruiker juist raadt verschijnt er "proficiat" op het scherm. Anders: "you lose".

### Quiz
Maak een quiz. Maak gebruik van het ``switch``-statement om de input van de gebruiker (a, b, c of d) te verwerken en bij iedere vraag aan te geven of dit juist of fout is. Voorzie 3 multiple choice vragen. Houd bij hoe vaak de speler juist antwoordde en geef op het einde de eindscore (Juist is +2, fout is -1).

### Schrikkeljaar
De gebruiker voert een jaartal in en jouw programma toont of het wel of geen schrikkeljaar is. Een schrikkeljaar is deelbaar door 4, behalve als het ook deelbaar is door 100, tenzij het wél deelbaar is door 400.
Bijvoorbeeld: 
* 1997: geen schrikkeljaar
* 1996: wél schrikkeljaar
* 1900: geen schrikkeljaar
* 2000: wél schrikkeljaar
