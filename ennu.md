## En nu? Ken ik nu alles van C#/.NET ?

Helaas niet. Maar je hebt wel een erg goede basis gelegd. Vanaf dit punt kan je tal van richtingen uitgaan, afhankelijk van je interesses:

* **Geavanceerde C# concepten**: je zou je verder kunnen verdiepen in "de taal C#". Denk maar aan leren werken met **``async``** en **events**. Maar ook het wonderlijke **Linq** is iets dat je in bijna alle .NET geledingen zal kunnen gebruiken.
* **Desktop-applicaties**: Totnogtoe hebben we enkel oersaaie Console-applicaties gemaakt. Uiteraard kan je ook heel eenvoudig, met de kennis die je nu hebt, zogenaamde bureaublad-applicaties maken. Neem zeker eens een kijkje wat **WPF** en **UWP** je te bieden heeft. Je zal je even moeten inwerken in **eventgebaseerd**-programmeren en **XAML** en vanaf dan ben je vlot vertrokken!
* **Mobiele applicaties**: Zogenaamde *native* Android of iPhone applicaties ontwikkelen gaat niet met C# (merk wel op dat dankzij je nieuwe C# kennis je vlot de native programmeertalen van Android (*Java*) en iOS (*Swift*) kan leren). Binnen de .NET-familie bestaat er echter wel het nieuwe **.NET MAUI**-framework. Dit krachtige framework (de opvolger van Xamarin) laat je toe om in C# crossplatform-apps te ontwikkelen. Je zal met 1 *codebase* kunnen compileren naar zowel Windows, Android, iPhone, enz. Bekijk zeker ook eens de Comet toolkit om erg modern-ogende apps te maken met .NET MAUI.
* **Web-ontwikkeling**: Ook .NET heeft een zogenaamde back-end stack waar aardig wat grote bedrijven op draaien. Deze technologie-stack bevat tal van belangrijke technologieën zoals **APS.NET**, **Entity Framework**. En als je genoeg hebt van altijd maar in Javascript te werken, dan moet je zeker eens een kijkje nemen in de jongste .NET-telg **Blazor**, die je toelaat om C# te schrijven in je HTML!
* **Game development**: Wil je eerder de Sid Meiers, John Romeros en Gabe Newells van deze wereld achterna gaan en games beginnen ontwikkelen? Steeds meer games, zeker in de indie-wereld, worden nu ontwikkeld in **Unity**, een op C# gebaseerde game-engine. Maar bekijk zeker ook eens **Monogame**, een C# bibliotheek waar onder andere Stardew Valley in is ontwikkeld (Monogame is een zogenaamde crossplatform bibliotheek en kan je games compileren naar Mac, Windows, Linux, Android, Nintendo Switch, Playstation 4, XboxOne, etc). **Godot** is een andere, laagdrempelige, manier om in C# games te ontwikkelen. 
* **Azure en de cloud**: en wil je echt ontdekken dat je nog niet veel kent van .NET, dan moet je eens kijken naar wat er allemaal onder de **Azure**-tak van Microsoft te vinden is. Azure is de verzamelnaam voor alle cloud-gebaseerde technologieën & services van Microsoft, waarin .NET (en dus ook C#) een belangrijk onderdeel is. 
* **Gevorderde programmeerconcepten**: **Design Patterns**, Dependency Injection, **SOLID** programming, enz. zijn allemaal taal-agnostische programmeerconcepten. Wat wil zeggen dat je ze kan toepassen op je programmeerproblemen, onafhankelijk van de programmeertaal die je hanteert. Je zal namelijk ontdekken dat bepaalde problemen vaak herleid kunnen worden tot een specifieke groep van problemen, waar slimmere mensen dan ik als het ware "oplossings-recepten" (design patterns) voor hebben uitgedokterd. 

